---
type: "web"
title: "Informatica e tecnologie web - Presentazione"
description: "Informatica e tecnologie web - Presentazione"
date: 2020-10-08
publishdate: 2020-10-08
lastmod: 2020-10-08
categories: ["coding", "web"]
keywords: ["coding", "web"]
draft: true
toc: false
summary: "Informatica e tecnologie web - Presentazione"
---

# Presentazione

Il testo è destinato all'insegnamento della materia **Informatica** negli Istituti Tecnici ad indirizzo informatico.

Il testo intende mettere al centro del percorso di studi le tecnologie web ed intende insegnare le basi della programmazione utilizzando contenuti multimediali ed interattivi per sollecitare la creatività e curiosità degli allievi.

 Il percorso è progettato per insegnare allo studente la realizzazione di semplici pagine web in linguaggio **HTML** già nelle prime lezioni, per poi insegnare (sempre in ambiente web) le basi della programmazione imperativa attraverso la creazione di semplici giochi ed animazioni, facendo uso del linguaggio **JavaScript** (la cui sintassi è quasi identica al **c**) associato alla libreria grafica **p5.js**, sviluppata dalla **Processing Foundation**, nota per i fini didattici dei propri prodotti (uno su tutti, il software **Processing**).

 Il testo nasce da una critica verso un percorso di studi che non permette ad un futuro perito informatico di acquisire conoscenze adeguate rispetto alle tecnologie oramai presenti sul mercato. Le pratiche didattiche ancora proposte oggigiorno risultano **antiquate** sia in ambiente scolastico che in ambiente lavorativo per i seguenti motivi:

- la scelta di linguaggi di programmazione troppo vicini alla macchina risulta problematica per fini didattici e non in linea rispetto all'uso di linguaggi ad alto livello sempre più utilizzati in ambito lavorativo (facilitano e rendono più veloce lo svolgimento dei propri compiti);
- la creazione "da zero" di strutture dati ed algoritmi di ricerca ed ordinamento complica la fase di apprendimento. Gli studenti dovrebbero prima imparare ad utilizzare strutture dati ed algoritmi esistenti, già implementati in tutti i linguaggi di programmazione, e solo dopo imparare a crearne da zero.
- Il salto continuo da un linguaggio di programmazione ad un altro (al terzo anno il linguaggio *c*, il quarto *Java* ed il quinto anno *PHP*) non permette un'acquisizione organica di competenze ed impedisce allo studente di costruire solide basi su cui poggiare nello studio di argomenti avanzati.

## Contenuti del volume

Il testo è strutturato in 8 unità di apprendimento:

- HTML livello base ed intermedio;
- Introduzione a JavaScript;
- Introduzione a p5.js;
- Istruzioni condizionali ed iterative;
- Accesso agli elementi della pagina web;
- Array e matrici in JavaScript;
- Algoritmi sulle matrici per l'elaborazione delle immagini con JavaScript e p5.js;
- Algoritmi ricorsivi

Ogni unità di apprendimento è suddivisa in più lezioni. Ogni singola lezione è affiancata da una o più esercitazioni di laboratorio, come da pianificazione ministeriale, che **affianca alle ore teoriche altrettante ore di attività di laboratorio**, al fine di bilanciare l'apprendimento di conoscenze, competenze ed abilità nel percorso formativo dello studente.
